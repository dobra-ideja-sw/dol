<html>
    <head>
        <!-- Global site tag (gtag.js) - Google Analytics -->
        <script async src="https://www.googletagmanager.com/gtag/js?id=UA-143811961-1"></script>
        <script>
        window.dataLayer = window.dataLayer || [];
        function gtag(){dataLayer.push(arguments);}
        gtag('js', new Date());

        gtag('config', 'UA-143811961-1');
        </script>
    </head>
<body>
    <h1>Uvod</h1>
    <ol>

        <li>
            Smisao i cilj DOL-a
            <ol>
                <li>
                    U vremenu smo brzih promena dosadašnjeg načina života, tranzicije u doglednu budućnost, koja izaziva
                    mnogo upitnosti i nedoumica, mnogo optimističkih očekivanja, ali i pesimističkih strepnji. Nikada
                    čovek nije bio sposobniji i moćniji, nikada nije znao više i nikada nije mogao izvesnije da predviđa
                    nadolazeće događaje. Zagospodario je Zemljom, otišao do Meseca, sprema se za dalja osvajanja
                    svemira. Ogroman tehnološki napredak kao da bi mogao da dovede do opšteljudske emancipacije i
                    blagostanja, no, umesto toga, dobar deo čovečanstva je gladan i neobrazovan, eksploatacija ljudi je
                    sve oštrija i perfidnija, jaz između bogatih i siromašnih stalno se povećava, neprekidno su prisutni
                    ratovi i trka u naoružavanju, nasilje i terorizam, zagađenje okoline je sve veće, globalno
                    zagrevanje preti katastrofalnim klimatskim promenama, energetski resursi su sve iscrpljeniji,
                    javljaju se nove bolesti i sl.
                </li>
                <li>
                    Danas, u eri elektronskih medija i interneta, nije problem kako doći do informacija, nego kako sa
                    njima, sa njihovom ogromnom količinom, izaći na kraj, kako od njih ne biti zatrpan i zagušen. Dosad
                    je napisano toliko tekstova, da neko, kada ne bi ništa drugo radio nego ih samo intenzivno čitao, ne
                    bi mogao da pročita više od njihovog beznačajnog dela, a njihov broj se stalno progresivno povećava.
                    Niko ne vlada celinom postojećih informacija! Imati usko specijalizovana znanja, biti ekspert u
                    nekoj oblasti, najviše je što se može! No, pri tome, svi su neprestano medijski bombardovani
                    sklopovima parcijalnih informacija, koji se, u datoj prezasićenosti, najčešće doživljavaju na
                    spoljašnje indiferentan način, ali koji mogu biti i izuzetno subjektivno ostrašćeni, pogotovo kada
                    ih u funkciji svojih interesa agresivno i nametljivo, upotrebom razrađenih manipulativnih tehnika,
                    kreiraju centri društvene moći!
                </li>
                <li>
                    Tu je pojedinac, naizgled prepušten svojim ličnim nakanama, suštinski porobljen! On nema istinsku
                    slobodu i sabranost, celoviti uvid u smisao svog vlastitog života, da bi njime zaista i upravljao.
                    Da bi bio uspešan, malograđanin mora da se posveti iscrpljujućem poslu, sa konformističkom
                    privatnošću atomizirane porodice i malog kruga prijatelja u zaleđu, gde su najviši uzleti hobiji i
                    turistička putovanja tokom vikenda i godišnjih odmora. Podvojenost subjektivnog viđenja sveta i
                    onoga kakav on stvarno jeste, bez odgovarajućeg obrazovnog mehanizma, neminovno vodi različitim
                    manje ili više patološkim manifestacijama, neurozama i psihozama, gde se u određenom stepenu
                    nipodaštava ili objektivni svet ili sopstvena ličnost. Stručne institucije nadležne da rešavaju ove
                    probleme samo ih još više produbljuju prioritetno nastojeći da pojedinca, ako je to ikako moguće,
                    osposobe za vršenje društveno korisnog rada!
                </li>
                <li>
                    Posebno je zbunjujuća situacija sa duhovnošću. Dok je civilizacija kroz istoriju u traganju za
                    svojom optimalnom organizacionom formom razotkrila najdublju suštinu duha i pokušala da se na njoj
                    zasnuje, danas, kada su radom najumnijih glava sve mogućnosti duha izborene i sagledane, tako da bi
                    on mogao biti u punom posedu ljudi, on ne samo da je ovima postao nevažan i nezanimljiv, nego je
                    dominacijom instrumentalizovane racionalne svesti toliko zatamnjen i sveden na svoje najniže nivoe,
                    da su ovi obezduhovljeniji nego ikad! Misli se površno i usko, jednodimenzionalno i jednostrano,
                    sebično i detinjasto, bez odgovornosti i bez vizije! Svima je stalo samo do banalnih ovozemaljskih
                    interesa, do materijalne koristi, do lagodnog života zabave i uživanja, premda postoje bezbrojna
                    iskustva da to neminovno vodi patnji i propadanju. Nikada se nije više znalo o duhu, a nikada se ovo
                    nije manje uvažavalo!
                </li>
                <li>
                    Ako se pojedinac u nekom momentu i nakani na duhovni rad, u nemanju vremena i pravog pristupa,
                    susreće se sa nekim od ogromnog mnoštva parcijalnih učenja, koja mogu da ga zainteresuju i, čak,
                    fragmentarno unaprede, dok njegova ličnost u celini suštinski ostaje ista kao što je bila ili, čak,
                    i unazađena. U duhovnoj ponudi, pored učenja u ideološkoj funkciji prihvatanja ili odbacivanja datog
                    stanja stvari i kojekakvih tričarija, postoje i ona raznoraznih grupa i pojedinca, koja stvarno
                    zasnovanu, ali neartikulisanu, potrebu ljudi za duhovnošću, prepletenu sa svakojakim praznoverjem i
                    lakomislenošću, prioritetno koriste za sticanje neke materijalne ili druge sasvim prizemne koristi.
                    Tu su onda i mnoge sekte, koje, ako uzmu maha, mogu predstavljati i ozbiljan društveni problem,
                    premda su u širem smislu sva postojeća duhovna učenja sektaška, jer su parcijalna, jer ne zahvataju
                    duhovnost u njenoj punoj celini.
                </li>
                <li>
                    Duhovno obrazovanje o kome će ovde biti reči treba da doprinese prevazilaženju navedenih problema,
                    kako onih u vezi sa samom duhovnošću, tako i svih drugih u vezi sa celokupnim čovekovim življenjem,
                    koje je zapalo u svojevrsnu krizu. Ono utemeljuje pogled na svet, koji u svom polazištu hoće da bude
                    naučan, a u ishodištu da posluži stvaranju nove ideologije čovekovog napredovanja i opstajanja.
                    Duhovno obrazovanje ličnosti nije celokupno čovekovo obrazovanje, jer postoje i njegove druge sfere,
                    ali jeste centralno i najdelikatnije, jer se na njemu kao najdubljem sve druge moraju zasnivati. Ono
                    je, ovde do kraja radikalizovano, od kardinalnog značaja ne samo za sreću, psihosocijalno zdravlje i
                    životnu funkcionalnost pojedinaca i društvenih grupa, nego i za sam opstanak čovečanstva.
                    Uspostaviti to obrazovanje i načiniti ga potencijalno pristupačnim svim ljudima urgentni je zadatak
                    sadašnjeg vremena.
                </li>
                <li>
                    Naime, duhovno obrazovanje ličnosti treba da zatvori jednu epohu čovečanstva dugu više hiljada
                    godina, koju karakteriše izgradnja i dovršenje duhovnosti, te otvori jednu novu, u kojoj će se
                    čovek, duhovno utemeljen, baviti, pre svega, stvaralačkim rešavanjem problema mogućnosti svog
                    opstanka. Prelaz u tu novu epohu već se odvija kroz savremeno doba, ali sve nepriličnije, jer je
                    jednostrana duhovna fascinacija stvaralaštvom praćena sve većim samozanemarivanjem same duhovnosti.
                    To je poslednjih nekoliko decenija otišlo tako daleko, da je postojeći način mišljenja u sprezi sa
                    informatičkom metastazom i medijskim manipulacijama doveo čovečanstvo na put samouništenja, a
                    porobljavanje pojedinaca začinio nepodnošljivom psihosocijalnom patologijom. Duhovno obrazovanje
                    mora da ispoštuje zakonite tendencije vremena, ali i da im pruži neophodno celovito duhovno
                    utemeljenje.
                </li>
                <li>
                    Dakle, duhovno obrazovanje o kome će ovde biti reči treba da bude celovito i savremeno. Njegova je
                    namera, ne da zaokuplja pažnju nekom od parcijalnih duhovnih pozicija i, pogotovo, ne da zamajava
                    mrvicama i zanimljivim detinjarijama, nego da provede kroz celokupno područje duha, koje treba da
                    čini najvišu srž čovekove ličnosti, polazeći od koje, tek, može da se pravilno razume dato vreme, te
                    podnesu i ispoštuju njegovi zahtevi. Došlo je doba da se svako može i mora celovito duhovno
                    obrazovati, ukoliko ne želi da pati i propada. Došlo je doba da lična i društvena racionalnost mora
                    da sagleda nužnost tog napora i ulaganja. Naravno, to obrazovanje mora, takođe, da bude kratko i
                    koncizno, pregledno i jasno, takvo da normalan čovek, u svom stalnom nemanju dovoljnog vremena i
                    entuzijazma, može njim da ovlada u relativno kratkom roku i sa utroškom što manje realno raspoložive
                    snage.
                </li>
                <li>
                    Duhovno obrazovanje o kome će ovde biti reči ne protivreči ni jednoj duhovnoj poziciji, koja je
                    ikada i igde izborena, jer ono prihvata sve moguće duhovne pozicije kao legitimne i zasnovane, samo
                    što im, nalaženjem njihovog mesta u celini duhovnosti, odriče aspiraciju na univerzalnost, na to da
                    one u svojoj jednostranosti pokrivaju celokupno područje duha. Otuda je za ovo obrazovanje kao
                    moguće polazište primerena svaka duhovna pozicija, koja je otvorena za svoje krajnje ishodište, koja
                    se nije dogmatski zatvorila u nekakvu svoju uskoću i isključivost. Ako, eventualno, takve
                    dogmatizovane pozicije duha i ne mogu da shvate i prihvate obrazovanje o kome je ovde reč, samo ovo
                    obrazovanje mora da uvažava i poštuje te pozicije, odnosno ljude i ustanove, koji su njihovi
                    nosioci. Ono ne može nikome silom da se nameće, nego mora da pridobija snagom svoje jednostavne i
                    očigledne istinitosti.
                </li>
                <li>
                    Naime, ovde se ljudi ne tretiraju kao mala deca, koja još ne znaju šta rade, nego kao ličnosti, koje
                    moraju da preuzmu punu odgovornost za sebe i svoje postupke, pa tako i za svoje obrazovanje. Ljudski
                    je grešiti, treba mnogo štošta opraštati, ali mora se znati da postoje greške i sa nepopravljivo
                    lošim, čak pogubnim, posledicama. A ovde se ličnost stavlja upravo pred kardinalni izbor sopstvenog
                    i opšteg opstajanja ili propadanja. Kako ne birati opstajanje? Naravno, među ljudima je mnogo
                    površnosti i gluposti, zla i arogancije, a, opet, u svakome postoji i izvorna otvorenost za istinu i
                    prave vrednosti do koje se dopire ponesenošću ljubavi! Pored nje, sve ostalo što se tiče duhovnog
                    obrazovanja u sopstvenom je zrenju ličnosti kroz sistematsko sučeljavanje pojedinih stavova sa
                    stvarnošću. Ovde se, dakle, polazi od ljubavi i htenja brižnih ljudi od integriteta, onih koji znaju
                    da pate i uživaju, ali i da se bore za život.
                </li>
            </ol>
        </li>
        <li>
            Čovek
            <ol>
                <li>
                    Čovek je jedino biće koje može biti subjekt duhovnog obrazovanja, a ono ima poseban "položaj u
                    kosmosu". Naime, u okviru celokupne realnosti za koju znamo, i on je samo jedno određeno biće, dakle
                    biće među drugim bićima, ali takvo, koje se svojim specifičnim karakteristikama suštinski razlikuje
                    od svih drugih. U okviru naučno izgrađene sistematike (odn. taksonomije) svih bića, čovek je
                    najkompleksnije, ono koje zauzima najviše mesto. Otuda je ono, s jedne strane, u pogledu
                    najrazličitijih opasnosti koje mu realno prete, i najranjivije i najpropadljivije, ali, s druge, jer
                    drugačije ne bi moglo ni opstati, i najsabranije i najintegrisanije, a, kao takvo, u pogledu
                    potencijalnih sposobnosti savladavanja opasnosti, najotpornije i najnepropadljivije. Da bi se
                    shvatio širi smisao duhovnog obrazovanja, treba imati u vidu protivrečni naboj kompleksnosti
                    položaja tog ujedno najslabijeg i najjačeg bića.
                </li>
                <li>
                    Čisto biološki gledano, čovek je životinja. On pripada živom svetu, živo je biće, i, kao takav, ima
                    odgovarajuće telo (grč. σώμα , lat. corpus). Živo telo je celoviti relativno autonomni organski
                    sklop, koji, zadovoljavajući svoje potrebe i prilagođavajući se spoljašnjim okolnostima, prožet
                    dušom kao unutrašnjom kohezionom silom, u cilju svog samoodržanja funkcioniše instinktivno-nagonski.
                    U naučno razrađenoj klasifikaciji živih bića ("drvo života") čovek pripada carstvu životinja
                    (Animalia), a u okviru ovoga, dalje, kolu hordata (Chordata), potkolu kičmenjaka (Vertebrata), klasi
                    sisara (Mammalia), redu primata (Primates), porodici hominida (Hominidae), rodu ljudi (Homo), vrsti
                    pametnih ljudi (Homo sapiens). Onaj ko ne želi da sagleda i prihvati, da je čovek utemeljen na
                    životinjskom telesnom ustrojstvu, samo svedoči o velikoj neobrazovanosti i potpunom slepilu za
                    elementarne naučne činjenice.
                </li>
                <li>
                    Među životinjama čoveku su najbliži tzv. čovekoliki majmuni (Anthropomorphae), koji se obično
                    razvrstavaju u dve porodice, jednu onih manjih, gibona (Hylobatidae), i drugu onih velikih ili
                    pravih (Pongidae) /engl. ape/, koja obuhvata orangutane (Pongo), gorile (Gorilla) i šimpanze (Pan),
                    a gde je ova druga na višem stepenu razvoja i, kao takva, bliža porodici ljudi (Hominidae). Međutim,
                    novija istraživanja su pokazala da je šimpanzo biološki, u stvari, mnogo bliži čoveku nego drugim
                    čovekolikim majmunima, tako da je uspostavljena drugačija podela, po kojoj se nadporodica Hominoidea
                    /ljudoliki/ deli na porodice Hominidae i Hylobatidae (giboni), ona prva na podporodice Homininae i
                    Ponginae (orangutani), od kojih, nadalje, ona prva na plemena Hominini i Gorilla i, na kraju, opet
                    ona prva na rodove Homo i Pan. Procenjuje se da je genetski materijal čoveka i šimpanze istovetan
                    preko 98%.
                </li>
                <li>
                    Međutim, ako hoćemo da shvatimo čovekovu suštinsku posebnost u odnosu na druge životinje, moramo,
                    pored njegovog telesnog sklopa, obratiti pažnju i na njegovu dušu. Duša (ψυχή, anima) kao sabrana
                    životvorna sila, u užem smislu jeste celoviti i relativno autonomni sklop predstava praćenih
                    odgovarajućim osećanjima, koje funkcionišu asocijativno na temelju datog životnog iskustva. I
                    životinje, pogotovo one više, takođe imaju takvu dušu, ali ljudska se suštinski razlikuje od
                    njihove, premda ovu zadržava u svom osnovu. Ta se razlika sastoji u tome, što životinjska duša još
                    nema potpunu sabranost, te i autonomiju, u odnosu na telesno-nagonski sklop, koji je uvek primarno
                    polazište u njenoj konfrontaciji ka realnosti, dok je ljudska u svojoj suštini krajnje sabrana i
                    osamostaljena od telesno-nagonskog sklopa i, kao takva, predstavlja primarno polazište u čovekovom
                    odnosu ka realnosti.
                </li>
                <li>
                    Dok je životinja suštinski telo, koje ima i dušu, čovek je u svojoj suštini duša, koja ima i telo!
                    Sva specifično ljudska ispoljenja i sva njegova kultura svedoče o tome. Tek čovek, preplavljen
                    duševnošću, može da se distancira od nagona! Njim u tolikom stepenu mogu da ovladaju pojedina
                    raspoloženja i osećanja, npr. radost ili žalost, da on potpuno zanemari sve drugo, pa i svoje
                    osnovne nagone. Dok životinje, pa i one najgrabljivije, ubijaju nagonski, u funkciji svog opstanka,
                    čovek može da ubija i iz čisto duševnih poriva, npr. u ljutnji i besu. Tek on zbog ljubavi može da
                    ubije, ali i da se ubije, kao npr. Romeo i Julija. Tek on svojom duševnošću može toliko da ojača ili
                    oslabi svoje inače prirodne potrebe, npr. za jelom i pićem, da njihovo zadovoljenje postane i
                    patološko, bilo preterano i nezajažljivo, bilo suzdržano i apstinentno, kao što, isto tako, može da
                    ih načini i izuzetno rafiniranim i kultivisanim.
                </li>
                <li>
                    Celokupni korpus pojava u funkciji zadovoljavanja specifično ljudskih duševnih potreba čini čovekovu
                    kulturu (lat. cultura /sl. colere, cultio, cultus/: obrađivanje, gajenje, negovanje). Naime, za
                    razliku od životinja, da bi zadovoljio svoje potrebe čoveku nije dovoljno da se samo prilagođava
                    datim prirodnim okolnostima, nego on mora ove i da menja u skladu sa zahtevima i ambicijama svoje
                    osamostaljene duše. Naravno, kako je područje specifično ljudskog življenja i delovanja, u stvari, u
                    stalnoj dinamičnoj rastegljivosti između objektivne prirodne datosti i subjektivne duševne
                    zahtevnosti, pojam kulture je zadobio različita značenja, kako ona široka, po kojima, onda, i
                    životinje, npr. mravi i pčele, imaju kulturu, tako i ona uska, po kojima se pod kulturom
                    podrazumevaju samo one pojave koje su u najneposrednijoj vezi sa čovekovom dušom, kao što su
                    umetnost, verovanja, običaji i sl.
                </li>
                <li>
                    Međutim, pored tela i duše čovek ima i duh, ono što nema ni jedna životinja, a što upravo i čini
                    njegovu najdublju suštinu. Duh (πνεύμα, νοῦϛ, spiritus, intellectus) u užem smislu je celoviti i
                    relativno autonomni sklop racionalnih pojmova i stavova, koji funkcioniše na osnovu logičkih zakona,
                    a primeren je stvarnosti. On je nadličan, oslobođen nagonske i duševne subjektivnosti, isti za sve,
                    principijelan. Dakle, čovek kao duhovno biće u svojoj konfrontaciji sa realnošću primarno ne polazi
                    od svojih nagonskih ili duševnih poriva, kojima inače mora da ovlada, da ih drži pod kontrolom, nego
                    od svojih racionalnih odluka zasnovanih na principijelnom razumevanju kako same realnosti tako i
                    svojih željenih ciljeva. Tek kao takav on može dosledno da se drži svoje i tuđe reči i dogovora,
                    može, ako treba, da se podredi nekim višim normama, ciljevima i interesima, tek je on civilizovan, a
                    ne primitivan i divlji.
                </li>
                <li>
                    Celokupni korpus pojava u funkciji zadovoljavanja čovekovih duhovnih potreba čini civilizaciju (lat.
                    civilis: građanski, uglađen). Civilizacija je nastala u Staro doba pojavom prvih gradova-država,
                    vremenom preraslih u veće despotije. Tada je na okupu počeo da živi veliki broj ljudi, koji
                    međusobno više nisu mogli stalno da budu u ličnim kontaktima, a koji su u cilju skladnog
                    funkcionisanja zajednice morali da se podrede ogovarajućim opštevažećim normama. Zbog potreba
                    objektivne društvene komunikacije, važne opšte predstave su označavane određenim znacima, odnosno
                    simbolima, za koje su subjekti te komunikacije znali šta znače i dosledno ih upotrebljavali u tim
                    značenjima. Prema realnim životnim prilikama razrađivana i od sve većeg broja članova zajednice
                    interiorizovana sfera takvih simbola činila je podlogu istorijskog razvoja duha, koji je do danas
                    dostigao svoju punu kulminaciju.
                </li>
                <li>
                    Dakle, da bi se razumela složenost čovekovog bića, treba razlikovati tri njegova osnovna sklopa,
                    koji su kvalitativno različiti, relativno autonomni, ali i međusobno prožeti: telo, dušu i duh. Na
                    njima se temelje prirodni, kulturni i civilizacijski aspekti njegovog života. Ako se ti slojevi,
                    prema redosledu njihovog istorijskog uspostavljanja, tretiraju kao niži i viši nivoi, gde je telo
                    onaj najniži, duša viši, a duh najviši, treba uočiti zakonitost da su niži nivoi u odnosu na više
                    noseći i ekstenzivni, a viši u odnosu na niže nošeni i intenzivni. To znači, s jedne strane, da niži
                    mogu postojati bez viših, a viši ne mogu bez nižih, ali, s druge, da viši, kada su jednom
                    uspostavljeni, silinom intenziteta svog rada, njegovom brzinom i sabranošću, nadvladavaju niže
                    prestruktuirajući ih prema sebi. Otuda se već i ljudsko telo, kao ono najniže, razlikuje od
                    životinjskog, jer je ono u najmanju ruku oduševljeno, a može biti i – oduhovljeno.
                </li>
                <li>
                    Kako svaki od osnovnih nivoa ljudskog bića ima i svoje dalje podnivoe, jasno je da pojam čoveka
                    pokriva veoma široku lepezu različitih ljudskih pozicija, koje prema svojoj suštini mogu
                    hijerarhijski da se svrstaju na one niže i na one više. I divljak i civilizovan čovek su ljudi, ali
                    prvi je na nižem, a drugi na višem nivou ljudskosti i to tako, da drugi ima sve nivoe koje i prvi,
                    a, pored ovih, još i neke druge, više, prema kojima su oni niži prestruktuirani u smislu veće
                    sabranosti, te i objektivne funkcionalnosti i moći. Ne videti nemoć divljaka pred civilizovanim
                    čovekom predstavalja frapantno slepilo! Naravno, problem po civilizovanog čoveka nastaje onda kada
                    on u svojoj kompleksnosti ne shvata i ne prihvata divljaka u sebi, pa ga previđa i potiskuje, umesto
                    da ga kultiviše i obrazuje, što, onda, neminovno voditi manjim ili većim poremećajima i
                    nezadovoljstvima od kojih, inače, upravo savremeni čovek i pati.
                </li>
            </ol>
        </li>
        <li>
            Ličnost
            <ol>
                <li>
                    Ličnost (lat. persona: lice, obraz, maska) je jedinstvena, specifično organizovana i relativno
                    dosledna celina svih osobina jedne individue, kojom se ona suštinski razlikuje od svake druge. (To
                    ne znači da ona ujedno ne može biti svrstavana i u opšte tipske profile.) Od svih bića jedino čovek
                    ima ličnost u striktnom smislu. Naravno, i druga bića su jedinstvena i međusobno različita, ali ne u
                    tako odlučujućoj meri kao čovek. Životinja nema ličnost, ona je samo jedinka svoje vrste, koja je
                    suštinski određuje. Tek čovek postaje ličnost zahvaljujući ogromnom usložnjavanju, pa onda i
                    osobenom uređivanju, njegovog unutrašnjeg subjektivnog sveta, koji, kroz to, zadobija i relativnu
                    samostalnost, identitet, koji bitno uslovljava sve načine njegovog ponašanja. Dakle, ličnost je, pre
                    svega, psihološki pojam vezan za specifično ljudsku duševnost i individualnost, odnosno za pokušaj
                    njihovog naučnog sagledavanja.
                </li>
                <li>
                    Ličnost je dinamična celina, koja se razvija, bilo spontano kroz životno iskustvo, bilo planski kroz
                    različite oblike obrazovanja i vaspitanja. Svojim rođenjem čovek donosi izvesne genetske
                    predispozicije, od kojih je jedan deo, onaj koji se odnosi na temperament, inteligenciju, fizičku
                    konstituciju i sl., veoma malo i teško promenljiv, dok je drugi poprilično fleksibilan i otvoren za
                    svakojako oblikovanje, a iz koga će veoma rano, još od prvih godina života, u skladu sa datim
                    spoljašnjim kulturnim prilikama, ali i unutrašnjim konstantama, početi da se gradi određeni tip
                    karaktera. Ovaj će, potom, pogotovo u savremenim uslovima života, na već dotad uspostavljenom
                    osnovu, posebno kroz detinjstvo i mladost, biti dalje nadograđivan u skladu sa višim zahtevima date
                    kulture. Tu je zrela ličnost bilo kog tipa karaktera ona, koja sebe može i hoće podrediti kulturnim
                    zahtevima svoje društvene zajednice.
                </li>
                <li>
                    Premda ličnost konstituiše mnogo šta čega ona nije ni svesna, jedna od njenih najvažnijih dimenzija
                    jeste svest (lat. conscientia). Iako se vitalne funkcije organizma odvijaju nesvesno, za njegov
                    opstanak i funkcionalnost od ogromnog značaja je da bude svestan po sebe ključnih pojava spoljašnje
                    i unutrašnje datosti, kako bi adekvatno reagovao. U tom smislu razvijaju se posebni čulni organi
                    (receptori), koji neposredno registruju pojedine draži i utiske (senzacije) na koje je organizam
                    spreman da reaguje, pre svega, motornim radnjama. Pri tome ceo organizam biva u povišenom stanju
                    tenzije kao budnosti, koja ga čini sabranim, pažljivim i reaktivnim, ali koja ga i pojačano zamara i
                    iscrpljuje, tako da nakon nekog perioda mora da se odmara, kako bi regenerisao potrošenu snagu. Tada
                    se budnost i svesnost znatno smanjuju, polubudan je ili spava, čime mu se smanjuje i sposoban za
                    odbranu od spoljnjih opasnosti.
                </li>
                <li>
                    Međutim, pored čulne svesti postoji i predstavna svest, kojom smo svesni nečega na osnovu
                    posedovanja njegove predstave ili mentalne slike u našoj duši, a da ga, pri tome, neposredno čulno
                    ne registrujemo. Razvoj predstavne svesti tesno je povezan sa razvojem centralnog nervnog sistema,
                    povećanjem broja “deponija” za pamćenje i njihovih asocijativnih veza, te sve većom sabranošću i
                    iskustvenom snalažljivošću. Tu su čulni utisci integrisani u celovite opažaje (percepcije), a
                    problemi rešavani spontanim intuitivnim uviđanjem. Međutim, za razliku od životinja, kod čoveka je
                    razvoj predstavne svesti i njene sabranosti otišao toliko daleko, da on njom nije svestan samo nečeg
                    drugog, nego i samog sebe. Među svim bićima samo čovek ima samosvest i samo kod njega ona, kao
                    svesno “ja” (ego), postaje centralno polazište u njegovoj celokupnoj konfrontaciji sa realnošću,
                    čime on tek i može da bude ličnost.
                </li>
                <li>
                    Ali, pored čulne i predstavne, postoji i racionalna svest zasnovana na pojmovima i njihovim logičkim
                    vezama. Njom smo svesni nečega na potpuno opšti i apstraktan način, koji omogućava rigidnu bezličnu
                    doslednost, ali i munjevito dostizanje univerzalnih orijentacija i krajnjih horizonata svesti. Ako
                    je čulna svest i s njom povezana budnost naporna, a predstavna svest zajedno sa osećanjima i
                    afektima još napornija, ponekad čak i agonična, racionalna svest je najnapornija, stresna, jer
                    zahteva stalnu koncentraciju principijelnog lociranja problema u određenim okvirima, koji su uvek u
                    onim još širim. Razvoj racionalne svesti vodi njenom nadličnom sistematizovanju i centriranju, te
                    uspostavljanju uma, kao višeg jedinstva svesti i samosvesti, oslobođenog od svake konačnosti, ali
                    nadležnog da omogući slobodni izbor konačnih ciljeva, koji se ličnoj volji nameću kao bespogovorne
                    moralne naredbe i dužnosti.
                </li>
                <li>
                    Od uspostavljanja civilizacije, pa nadalje, zdrava ličnot, ona koja je primerena postojećoj
                    realnosti, centrirana oko svog svesnog i posesivnog “ja”, mora da izađe na kraj, s jedne strane, sa
                    svojim nesvesnim telesno-nagonskim osnovom od koga dobija energiju (libido) i koji joj izgleda kao
                    infantilno “ono” (id), koje neposredno traži i pruža zadovoljstvo, a, s druge, sa opštim nadličnim
                    zahtevima i normama, bilo društva, bilo sopstvenih principa, koji joj deluju kao rigidno tiranišuće
                    “nad-ja” (super-ego). Tu je ropska ona ličnost, koja zahteve tog “nad-ja” poštuje isključivo zbog
                    spoljašnje pretnje kaznenih sankcija, uglavnom fizičke prinude, a varvarska ona koja je te zahteve
                    interiorizovala, pa ih svojevoljno poštuje da se ne bi u suprotnom izlagala sankcijama svoje
                    savesti, ali koja ih ipak do kraja ne razume, pa, kad se prepusti svojoj prirodi, s njima zapada u
                    konflikt i postaje podvojena (homo duplex).
                </li>
                <li>
                    Premda su dosadašnjim razvojem civilizacije rastvorene sve duhovne mogućnosti i nivoi - i to,
                    uglavnom, radom krajnje specifičnih samoukih ličnosti jake magijske prepotencije, a slabog
                    uobičajenog životnog ispoljenja -, najšira populacija, malograđanština, i dalje je suštinski ostala
                    na nivou varvarske svesti. I dok je ova do najnovijih vremena i mogla uspešno da se nosi sa životnim
                    problemima, ona to sada više ne može, jer su civilizacijski životni zahtevi tako ekstremno veliki,
                    da ih ona ne može da ispoštuje, a da, pri tome, ne destruiše srž svoje sopstvene ličnosti. U tim
                    okvirima, jer polaze od prioriteta ličnosti, pa često čak i od njenog telesno-nagonskog temelja,
                    uzaludna su nastojanja postojeće psihologije i psihijatrije da pomognu u prevazilaženju duševnih
                    poremećaja (nervoze i psihoze): ne razumevajući suštinu duha, one ove nesvesno i nenamerno samo
                    potiskuju i zamazuju, pa čak i produbljuju.
                </li>
                <li>
                    Jedini adekvatni izlaz iz postojeće krize ličnosti jeste njeno celovito duhovno obrazovanje, kojim
                    bi ona sagledala puni smisao i zasnovanost datih civilizacijskih, odnosno duhovnih, principa i
                    zahteva, ovima se isposredovala i, tako produhovljena, vratila sebi u cilju daljeg pročišćenog
                    razvoja svojih autentičnih stvaralačkih mogućnosti. To znači, da ličnost u prvom koraku mora svoje
                    "ja" da proširi sa onim "nad-ja", ne kao sa spoljašnjim tiranišućim naredbodavcem, nego kao sa
                    svojom sopstvenom pravom suštinom, dakle, da svoj subjektivni egoizam razreši u objektivnoj
                    nadličnoj principijelnosti. Otuda se viša duhovnost, koja se, u postojećem varvarskom vremenu, samo
                    jedva održava tinjajući kod marginalizovanih nosilaca njenog plamena, mora konačno razgoreti u punom
                    obimu, kako kao centralni i najvažniji deo psihologije i psihijatrije, tako i u svim ostalim
                    segmentima realno postojećeg života i kulture.
                </li>
                <li>
                    Naravno, za duhovno obrazovanje nije podjednako prijemčiv svaki profil ličnosti, svaki njen
                    karakter, pol, uzrast, nivo obrazovanosti, socijalni i kulturni položaj i sl. Nije isto da li se
                    radi o primitivnoj i neobrazovanoj ličnosti, koja, možda, proizlazi iz veoma nekultivisanih
                    porodičnih i društvenih okolnosti, ili o veoma obrazovanoj i vaspitanoj, kojoj je, možda, još od
                    najranijih dana usađivana ljubav prema formama visoke kulture. Nije isto, da li se radi o tzv.
                    "neodgovornoj ličnosti" u kojoj je magijska prepotencija ostala tako jaka i nekultivisana da ona
                    nikada sebe ne dovodi u pitanje, nego uvek druge, koji su joj uvek krivi za sve iskrsle probleme,
                    ili, pak, o tzv. "neurotičnoj ličnosti", čiji je "ego" strogim i rigidnim vaspitanjem toliko
                    sasečen, da ona uvek za sve loše krivi sebe, a nikada druge. No, veća prijemčivost za duhovnost
                    "neurotičnim" i obrazovanim ličnostima ne garantuje i njeno uspešno savladavanje.
                </li>
                <li>
                    S obzirom na rečeno, duhovno obrazovanje o kome se ovde radi, mora da bude podjednako pristupačno za
                    sve profile ličnosti, kako zbog svoje krajnje jednostavnosti i jasnoće, tako i zbog toga, što je
                    svaki od postojećih profila ličnosti, i onih podobnijih i onih nepodobnijih za duhovnost, iz
                    perspektive željenog ishodišta, nepotpun i jednostran, pa, kao takav, sa nekim negativnim i nekim
                    pozitivnim crtama, mora da bude delom prevladan, a delom očuvan. Dakle, ne samo neki, i pogotovo ne,
                    kao dosad, samo "odabrani" i "milošću božjom" predodređeni, nego svi, neki teže, a neki lakše, treba
                    da dosegnu sfere najviše duhovnosti! Kao što su danas, a nisu bili oduvek, i "neodgovorni" i
                    "neurotični" u stanju da u okviru niže matematike, ovako ili onako, nauče tablicu množenja, došlo je
                    vreme, ispunjene su pretpostavke, da, ovako ili onako, savladaju i ovde ocrtanu suštinu duhovnog
                    obrazovanja.
                </li>
            </ol>
        </li>
        <li>
            Duh
            <ol>
                <li>
                    Sama reč "duh" (grč. pneuma, lat. spiritus) potiče iz predcivilizacijskog vremena, najzad neolita,
                    kada je inače i utemeljivan jezik u današnjem vidu. Kao i reč "duša" (grč. psyhe, lat. anima),
                    etimološki je vezana za "dah", "disanje", "duvanje", "vetar", "vazduh" i sl. Naime, po svemu sudeći,
                    ona nosi pečat perioda kada je aktivno-muški simbol neba (orla, munje, sunca) ratničko-osvajačkih
                    nomadskih naroda, pre svega indoevropskih, počeo da nadvladava pasivno-ženski princip zemlje (zmije,
                    vode, meseca) miroljubivih sedelačko-zemljoradničkih naroda, tako da je u njoj sublimirano tadašnje
                    shvatanje najdublje suštine svih stvari, odnosno onoga što svemu daje život i poktretljivost. Tu je
                    vazduh (grč. i lat. aer) sveprožimajuća kosmička životvornost ("vazda duh"- duh u svemu) u kojoj
                    pojedina bića učestvuju disanjem, tako da dok dišu, ona i žive, a kad "izdahnu" – ostaju bez života.
                </li>
                <li>
                    Dugo, kroz celu praistoriju, pa i kasnije, duh nije jasno razlikovan od duše. Tek postepeno,
                    ljudskom konfrontacijom sa neshvatljivim i premoćnim pojavama, kao što su smrt ili razorne prirodne
                    sile, uobličavana je predstava duha kao nečega što nadilazi čovekove duševne moći, na kojima se
                    inače temelje pojedine veštine ili umeća (techne), odn. mudrost (sophia). U duhu je traženo
                    izvorište pojedinaca i zajednice, a, pri tome, on je povezivan sa krvlju, srcem, lobanjom, totemskim
                    simbolima, majkom, zaslužnim precima, te, animistički, sa najvažnijim prirodnim silama, zemljom,
                    vodom, nebom, kamenom i sl. Poznavalac duhova, onaj koji je nadprirodnim putem mogao s njima da
                    stupi u kontakt i da utiče na njih, bio je vrač-čarobnjak-mag-šaman. Razrastanjem sfere duhova
                    uspostavljan je i njihov hijerarhijski odnos u skladu sa samim načinom života zajednice i njenim
                    najvažnijim vrednostima.
                </li>
                <li>
                    Stalno prerađivane praistorijske predstave duha održale su se i do danas, posebno kod primitivnih
                    plemena, ali i u tzv. narodnim verovanjima i običajima inače civilizovanih društava. Treba se samo
                    setiti raznih narodnih praznoverica o duhovima umrlih, koji posećuju i uznemiravaju žive, o
                    vampirima, o avetima, o sablastima, o sotonama i sl. Tu se duhovi kao nešto netelesno, pa, čak, i
                    nevidljivo, moraju ipak nekako prikazati, pa se to obično čini u vidu izvesnih silueta i senki,
                    odnosno "astralnih" fluida, koji bez ikakvih teškoća prolaze kroz materijalne prepreke, npr. zidove,
                    mogu da uđu u ljude i stvari i da ih pri tome "opsednu", mogu da se "jave", da plaše i proganjaju,
                    da pomažu ili odmažu, da uništavaju i sl. Oduvek, a pogotovo danas, na takve predstave se nadovezuju
                    i razni prevaranti i šarlatani, umetnici i zabavljači, ali i parapsiholozi i spiritisti, od kojih
                    neki i sa ozbiljnim naučnim aspiracijama.
                </li>
                <li>
                    Sa početnim uspostavljanjem civilizacije najviši duh vladajućeg roda ili plemena, sabran u
                    odgovarajućim mitovima, nameće se kao nedodirljivi sveti duh vrhovnog božanstva državne zajednice.
                    Ovaj se široj populaciji religijski prikazuje kao nešto neizmerno silno i premoćno, samovoljno i
                    nerazumljivo, a što mora bespogovorno da se sluša i umilostivljuje. Tu su vladar, kao zemaljsko
                    ovaploćenje boga, i sveštenici državne crkve jedini legitimni posrednici između običnih smrtnika i
                    bogova, koji su upućeni u božanske tajne. No, razvojem civilizacije i interiorizacijom duha
                    zajednice od strane sve većeg broja podanika, sfera božanskog duha postajala je sve bliža njihovoj
                    svesti, tako da su u religiju unošeni elementi ličnog, dakle duševnog, shvatanja odnosa vernika
                    prema bogovima, da bi se, onda, posebno u misterijama, izvršavanjem određenih obreda i rituala od
                    ovih očekivalo i lično spasenje.
                </li>
                <li>
                    Sa dostizanjem čisto logičkog mišljenja u antičkoj filozofiji sustekli su se uslovi da se duh jasno
                    i razgovetno definiše, te i razlikuje od ostalih delova duše. Ali, pri tome, on se tesno povezivao
                    sa racionalnošću i znanjem, odn. mudrošću, jer se njegov sadržaj svodio na pojmove i principe, koji
                    su tretirani kao nadlični i večni, pripadajući logosu kao najdubljem kosmičkom poretku stvari. Tu je
                    srž duha um (nous, intellectus), objedinjujuća moć baratanja pojedinim raz-umnim mislima. No, u
                    praktičnom životu, u pokušaju da iznađe moralno obavezujuće opštevažeće principe na osnovu kojih bi
                    ljudi tek bili slobodna bića, duh se predstavlja kao demon (daimonion), "unutrašnji glas" ličnosti,
                    koji joj govori šta treba da čini, odnosno, odvraća je od činjenja koje nije u skladu sa ovim, a
                    koje bi ona inače upražnjavala polazeći od svoje egoističke i samovoljne duševnosti, shvaćene kao
                    pozicije đavola (diabolos).
                </li>
                <li>
                    No, u pokušaju da se iskaže najdublja srž duha, tzv. apsolutni, beskonačni, odn. božanski, sveti
                    duh, filozofsko iskustvo je pokazalo da se to ne može učiniti bez zapadanja u protivrečnosti, jer su
                    pojmovi, zbog svoje odredljivosti, ograničeni, primereni samo konačnoj stvarnosti. Otuda mistička
                    svest i ne pokušava da iskaže božanski duh, ali smatra da se tzv. mističkom ekstazom ili
                    prosvetljenjem može postaviti na njegovu poziciju i time spasiti. Naime, demonsko htenje da se živi
                    na temelju umnih principa, suočeno sa najširim sklopom stvarnosti, koji prevazilazi svako racionalno
                    znanje, kao i svaku moć predstavljanja, izaziva nelagodu i strepnju (anksioznost), koja može da se
                    prevaziđe samo postavljanjem na apsolutnu božansku poziciju, kao "čistu formu", "punu prazninu",
                    krajnju sublimaciju i oslobađanje od svakog mogućeg sadržaja, a, koje, ujedno, omogućava i upliv u
                    svaki mogući sadržaj.
                </li>
                <li>
                    Polazeći od mističkog iskustva, a uronjena u ovozemaljski svet kao osnovnu ravan svoga interesa,
                    teološka svest sagledava konačne duhove sa aspekta beskonačnog, božanskog. Tu se razmatra, da li
                    postojeći materijalni svet i ljudi kao duhovna bića u njemu na ovaj ili onaj način imaju ili nemaju
                    utemeljenje u beskonačnom, da li su od ovoga stvoreni i od ovoga proizlaze ili ne. Pokazuje se, da
                    se tu radi o slobodnom verskom izboru od kardinalnog značaja za potonji tretman sveta i ljudi, kao i
                    samog sebe. Tu put vere ne samo da otvara mogućnost ličnog spasenja i nade, nego i ljubavi i
                    uvažavanja bližnjih, kao i cele zajednice, te i svih ljudi, bez obzira na njihovu zabludelost i
                    grešnost. U tom smislu crkva bi trebalo da bude zajednica vernika kao celovitih ličnosti, koje svoje
                    međusobne odnose temelje na beskonačnom, a koje slede put spasenja objavljenog od proroka nadahnutih
                    duhom svetim.
                </li>
                <li>
                    Teološko uvažavanje konačnih duhova na osnovu beskonačnog, otvarilo je put daljeg produbljivanja tog
                    tretmana naučnim proučavanjem njihove struktuiranosti i zakonitosti u cilju povećanja realne životne
                    funkcionalnosti. No, ispostavilo se da su duhovi, sa njihovim uplivom u večno i beskonačno, za
                    novovekovnu naučnu svest, posebno psihologiju, vezanu za činjenično iskustvo, nešto što ova ne može
                    da objasni, nego samo manje ili više da razume. Uočavanje, da stvaranje novih vrednosti ima
                    potencijal faktičke dominacije i premoći, davalo je prioritetni značaj stvaralačkom duhu, koji se
                    razlio po duševnosti, ne opterećujući se toliko iznalaženjem znanja o sebi, koliko iniciranjem
                    uslova kreativnog nadahnuća i inspiracije. Nije trebalo dugo, pa da se u funkciji interesa centara
                    moći počne i manipulativno kreiranje same duhovnosti, što je ujedno predstavljalo i njenu
                    destrukciju kao izvorišta čovekove slobode.
                </li>
                <li>
                    Vrhunac savremenog obezduhovljenja dolazi uspostavljanjem simboličke logike, koja naučni tretman
                    realnosti hoće da zasnuje na od ove otuđenoj samozasnovanoj formi misli. Stalno ostajanje u dualizmu
                    nastoji da se prevaziđe raznim postuliranjima, a sam duh (mind) se shvata kao terminus technicus,
                    koji naprosto inventariše agregat svih mentalnih ili psihičkih pojava. Polet tom pristupu su dale
                    kognitivna i kompjutaciona revolucije, ali se ovaj ubrzo suočio sa svojim granicama, posebno kroz
                    rad na izgradnji veštačke inteligencije. Stvar je u tome, što u duhu postoji potpuna međuzavisnost
                    sadržaja i forme, jedno određuje drugo. Za onoga, ko se nije uzneo na neku sebi višu duhovnu
                    poziciju, ona naprosto i ne postoji, on ne može da je vidi i shvati. Pri tome, duh treba razlikovati
                    od pojmova i simbola, reči ili “slova”, jer je on i živa moć baratanja ovim ljušturama, koja seže
                    nazad do najdubljih kosmičkih sila.
                </li>
                <li>
                    Kako smo mi ovde na ravni racionalne pojmovne komunikacije i kako živimo u istorijskim prilikama u
                    kojima su dostignuti svi nivoi duha i u kojima vlada stvaralački duh kao najviši, ali u kojima je
                    ujedno došlo i do opšte obezduhovljenosti u kojoj su svi viši nivoi duha pali na onaj najniži,
                    mitski, kojim se i planski manipuliše uticajem na noseću duševnost, i kako mi ovde imamo stvaralački
                    cilj da se ličnost u tim okolnostima pokrene na duhovni rad, kojim bi dostigla duhovnu celovitost na
                    osnovu koje bi tek stvaralački živela u funkciji svog i opšteljudskog opstanka i spasenja, to je
                    potrebno poći od provizornog definisanja duha u striktnom smislu: Duh je celoviti sklop pojmova,
                    koji formalno funkcioniše prema logičkim zakonima, a sadržajno je struktuiran u skladu sa principima
                    realnih životnih i kulturnih iskustava svojih nosilaca, ovde konkretnih ličnosti, koje su subjekti
                    duhovnog obrazovanja.
                </li>
            </ol>
        </li>
        <li>
            Nivoi duha
            <ol>
                <li>
                    Duh u striktnom smislu reči ima više kvalitativno različitih nivoa ili slojeva (pozicija ili
                    stanovišta), koji se međusobno nalaze u zakonitom odnosu i koji se, kako istorijski, tako i u
                    individualnom životnom razvoju ličnosti, sukcesivno formiraju po određenom hijerarhijskom redosledu,
                    gde svako uspostavljanje nekog višeg nivoa vrši odgovarajuće prestruktuiranje svih nižih. Tako se za
                    svaku ličnost može dijagnostikovati duhovni nivo na kome se ona nalazi, a od koga zavisi njeno
                    poimanje stvarnosti i odgovarajuće ponašanje. Može se izdvojiti šest osnovnih nivoa duha: 1.
                    mitsko-religijski duh, 2. filozofski duh, 3. mistički duh, 4. teološki duh, 5. naučni duh i 6.
                    stvaralački duh. Ovi nivoi, koji, naravno, imaju i svoje dalje podnivoe, čine sve moguće nivoe duha
                    u striktnom smislu. Svi oni su dosad istorijski izboreni, tako da je danas duh nešto što je
                    principijelno potpuno razvijeno i dovršeno u svoj svojoj celovitosti.
                </li>
                <li>
                    <strong>(1.) Mitsko-religijski duh</strong> je najniži nivo duha u striktnom smislu reči, gde je
                    ovaj utemeljen na dogmatizovanim pričama i predanjima u kojima su sublimirane ključne vrednosti
                    opstanka zajednice, a koji je običnim ljudima kao ličnostima još spoljašnji i stran. Taj se duh
                    javio na početku uspostavljanja civilizacije, posebno u prvim gradovima-državama, i, potom, u
                    velikim imperijama, gde su ratnička osvajačka plemena iznašla funkcionalnu organizacionu formu
                    eksploatisanja i držanja u pokornosti poraženih plemena. No, razvojem civilizacije, pošto je duh
                    zajednice interiorizovan od strane sve većeg broja podanika-varvara, sve više se moralo voditi
                    računa i o shvatanjima i potrebama najšire populacije. Novi mitovi su bogove približavali ličnim
                    predstavama, tako da se od ovih, umilostivljenih žrtvama, očekivala i lično spasenje, pogotovo
                    učestvovanjem u populatnim orgijastičkim misterijskim svečanostima.
                </li>
                <li>
                    <strong>(2.) Filozofski duh</strong> je onaj viši nivo duha, koji, polazeći od mitskog, uviđa svoju
                    racionalnu prirodu i čisto logičkim mišljenjem pokušava da sagleda najdublji smisao sveta kao logos
                    stvari. Definitivno se konstituiše kod Starih Grka u specifičnim okolnostima intenzivnog javnog
                    života u polisima, gde se, u uslovima krize dotadašnjeg mitskog mišljenja, na osnovu racionalne
                    komunikacije moralo dolaziti do društveno važnih odluka. Oni koji su mudri, ili samo teže mudrosti,
                    polazeći od pojedinih problema, celovitim dijalektičkim promišljanjem su dolazili do opštevažećih
                    principa, koje je svaka moralna ličnost morala da poštuje. Time je i podvojena varvarska ličnost
                    mogla ponovo da izgradi svoj izgubljeni integritet, samo sad na višem nivou, tako da je za
                    dostizanje svoje željene sreće morala da poradi i na asketskom suzbijanju duševnih nemira i
                    uspostavljanju duhovne nepomućenosti i samodovoljnosti.
                </li>
                <li>
                    <strong>(3.) Mistički duh</strong> je onaj nivo duha, gde ovaj dostiže svoju najdublju suštinu, tako
                    što uviđa, na osnovu filozofskog iskustva, da logičkom mišljenju, zbog njegove formalne i ograničene
                    prirode, izmiče mogućnost saznanja i iskazivanja najdublje istine, onog apsolutnog i beskonačnog, te
                    se tzv. mističkom ekstazom, prosvetljenjem, izmešta iz takvog mišljenja i postavlja na apsolutnu
                    božansku poziciju. Taj nivo duha, prvobitno dostignut na Istoku, širio se tokom helenističkog
                    perioda ka Zapadu i tamo dostigao vrhunac za vreme Rimskog carstva. Mistici su se povlačili iz datog
                    svetovnog ustrojstva života kao lažnog i prividnog, te odlazili u pustinje i isposnice, ili
                    organizovali svoje posebne zajednice, posvećujući se duhovnom radu dostizanja boga kao apsolutne
                    istine. Asketski su se odricali i od sebe kao egoističkih ličnosti, borili protiv đavola i demona i
                    predavali milosti božjoj u cilju dostizanja apsolutnog spasenja.
                </li>
                <li>
                    <strong>(4.) Teološki duh</strong> je onaj nivo duha, koji, na osnovu mističkog dosega apsolutnog,
                    slobodnim izborom vere prihvata, ili ne, konačni ovozemaljski svet i čoveka kao kreaciju božiju, kao
                    nešto što ima apsolutno utemeljenje. Na Zapadu se taj duh uspostavljao sa krizom Rimskog carstva i
                    izgradnjom hrišćanstva, te dominirao Srednjim vekom. Crkva je, na čelu sa sveštenstvom, trebalo da
                    pomaže svim ljudima, pa i onim ogrezlim u grehu i zlu, ukoliko su spremni da se pokaju, da pronađu
                    put spasenja. Kako većina nije imala potrebno obrazovanje za pravo razumevanje tog puta, osmišljene
                    su, u duhu Isusove žrtve iz ljubavi, njoj primerene verske dogme kao objave apsolutnog. U tom okviru
                    dopuštalo se racionalno mišljenje i znanje, ali samo kao podređeno veri i istini otkrovenja.
                    Prihvatali su se i postojeći društveno-politički odnosi u okviru kojih je crkva trebalo da gradi
                    zajedništvo na osnovu odnosa prema bogu.
                </li>
                <li>
                    Navedeni nivoi potpuno zaokružuju celokupno područje duha u striktnom smislu, tako da u principu
                    nema ni jedne njegove moguće manifestacije, a da nije u njima sadržana. Tek svi zajedno, harmonično
                    usklađeni, čine ono što je duh u svojoj punoj celovitosti. Između pojedinih nivoa postoje navedeni
                    zakoniti odnosi nižih i viših slojeva, gde su niži noseći i ekstenzivni, a viši nošeni i intenzivni.
                    Tako je npr. mitski duh, kao najniži, noseći za sve ostale: oni ne mogu postojati bez njega, dok on
                    može bez njih, iako je najmanjeg intenziteta, najinertniji i najrazasutiji. S druge strane,
                    stvaralački duh je najkompleksniji i najintenzivniji, agoničan, takav da za svoju pretpostavku, kao
                    noseći osnov, ima sve ostale nivoe duha. U tome se krije i razlog zašto je stvaralaštvo tako naporno
                    i zašto se njim bavi relativno mali deo populacije, a, s druge strane, zašto se većina zadržava na
                    komotnom mitskom nivou duha.
                </li>
                <li>
                    Treba obratiti pažnju, da se navedeni nivoi duha, prema svom usmerenju i položaju u celini, mogu
                    podeliti u dve šire grupe: jednu, koja teži dostizanju apsolutnog ishodišta i obuhvata mitski,
                    filozofski i mistički nivo, i drugu, koja teži uplivu apsolutnog ishodišta u konačni svet i obuhvata
                    teološki, naučni i stvaralački nivo. Na tome se temelji i hrišćanska podela vremena na ono pre i ono
                    posle Hrista, odnosno na Staru i Novu eru, gde je dostizanje apsolutnog ishodišta, boga, glavna nit
                    razumevanja celokupne kulture Stare ere, a nastojanje na uplivu tog ishodišta u konačni svet Nove
                    ere. Tu prelaz iz Stare u Novu eru, kao kardinalni istorijski preokret, označava preusmeravanje
                    mističkog dostizanja apsolutne duhovne pozicije ka konačnom svetu i čoveku, gde na osnovu apsolutne
                    ljubavi treba pokušavati pomoći i onim grešnim i zlim da krenu putem spasenja, putem bogočovečanske
                    slobode, zdravlja i sreće.
                </li>
                <li>
                    Međutim, kroz celokupnu istoriju čovekove duhovnosti od antike do danas postoji kardinalni problem,
                    da, kako se koji viši od mitskog nivo duha uspostavljao i afirmisao kao društvena vrednost, on bi
                    ulazio u korpus date kulture, te bi se, kao takav, predavao novim generacijama upravo padajući na
                    mitski nivo! Tako su formirani mitovi o filozofiji, o mistici, o teologiji, o nauci, o stvaralaštvu!
                    Mnogi ljudi, neskloni sopstvenom duhovnom angažmanu, potpadali su pod uticaj tih mitova i bili
                    ubeđeni da se bave višim sferama duha, ne primećujući da su, u stvari, ostajali prikovani za njegov
                    najniži nivo, mitski, iako, istini za volju, ukoliko ovaj gradiramo, za njegove više sfere. Tako i
                    danas, npr., neki drže da su filozofi i da se bave filozofijom, a da pri tome ne primećuju da do ove
                    ne dopiru, jer se samo komotno prepuštaju raznoraznim filozofskim mitovima, a ne promišljaju stvari
                    proincipijelno svojom glavom.
                </li>
            </ol>
        </li>
        <li>
            Opšti plan izvođenja DOL-a
            <ol>
                <li>
                    Duhovno obrazovanje kao pedagoški proces mora da se odvija po određenom planu, koji bi operacionalno
                    predvideo kako da se u najmanjem broju konkretnih koraka stigne od danas normalne obrazovanosti neke
                    ličnosti do one željene, dakle one celovite duhovnosti. Problem takvog plana je u tome što on celinu
                    o kojoj se tu radi analitički razbija na određene jedinice gradiva, kojima bi trebalo ovladati, a tu
                    postoji opasnost, ako se to čini, kako je inače uobičajeno, samo razumski, bez umskog obziranja na
                    celinu, da se na kraju sve zna, ali da u tome nema duha do koga je stalo - da se on izgubio! Otuda
                    treba imati u vidu da je ovde plansko provođenje kroz sklop određenog znanja samo polazište, na
                    koje, kao odlučujuće, treba da se nadoveže, kroz problematizovanje tog znanja, potenciranje umnog,
                    tj. filozofskog, uvida u celinu, a, potom, i svih ostalih duhovnih pozicija sa realnim životom kao
                    ishodištem.
                </li>
                <li>
                    U duhovnom obrazovanju ličnosti može da se razlikuje teorijski i praktični aspekt. Što se tiče
                    teorijskog, on se sastoji od dva dela, jednog, koji izlaže informacije i znanja neophodna za
                    razumevanje duhovnosti u celini i u pojedinim bitnim delovima, i drugog, koji, polazeći od usvojenog
                    gradiva, koje je za subjekt obrazovanja početno samo mit, provodi kroz sve više duhovne pozicije.
                    Samo prvi teorijski deo može da se odvija po uobičajenom načinu obrade gradiva, premda već i tu,
                    pored usvajanja predloženog pojmovnog aparata, treba da bude forsirana moć što obuhvatnijeg
                    razumevanja pojedinih duhovnih nivoa. Drugi teorijski deo je povezan sa pedagoški sasvim
                    neuobičajenim pobuđivanjem posebnih intelektualnih napora, dosad rezervisanih samo za predodređeno
                    samosvojne ličnosti, da se provociraju određena sveobuhvatna zrenja svesti, koja kulminiraju
                    prelazima na sve više duhovne nivoe.
                </li>
                <li>
                    Što se tiče ovladavanja pojmovnim aparatom, od centralnog značaja je sticanje znanja i uvida u šest
                    izloženih slojeva duha, koji tek svi zajedno čine celokupno područje duha. Kako su ti slojevi po
                    zakonitom redu istorijski formirani sukcesivno jedan za drugim, to i subjekt ovog obrazovanja mora
                    istim redom proći taj tok. Problem je što on to mora da čini u uslovima današnje kulture, gde su ti
                    slojevi, već ranije dostignuti, prestruktuirani na način, koji pri njihovom formiranju nije
                    postojao, a sad vrši povratni uticaj na svaki od njih, znatno zatamnjujući kako oni izgledaju u
                    svojoj čistoći. O namernom manipulativnom stvaranju zbrke na tom području da se i ne govori. Otuda
                    se mora koncizno, ali i što jasnije, prikazati logička struktura svakog pojedinog sloja, a, onda, i
                    najvažnije istorijske i individualnorazvojne činjenice u vezi sa njegovim nastankom, kao i one sa
                    današnjim kulturnim prilikama ličnosti.
                </li>
                <li>
                    Naravno, u odnosu na upoznavanje sa duhovnom statikom mnogo je složenije ovladavanje mehanizmima
                    duhovne dinamike, gde je najvažnije sagledavanje kulturnih i psiholoških uslova prelaza ličnosti sa
                    nižih na više duhovne nivoe, a koji, pored postojanja odgovarajuće inteligencije i dokolice,
                    zahtevaju i osećaj sigurnosti, ljubavi i poverenja. Međutim, u kriznim vremenima različitih
                    frustracija i ugroženosti redovno kod normalno obrazovanih ličnosti dolazi do stagnacije i pada sa
                    viših na niže duhovne nivoe, što onda provocira potrebu novog struktuiranja shvatanja realnosti,
                    koje bi poslužilo kao osnov za trasiranje novog duhovnog uzleta. Štaviše, ovakvi padovi i uzleti
                    stalno nužno prate dosadašnji razvoj civilizacije, jer ona uporno nameće dogmatske apsolutizuje
                    algoritamskih rešenja svojih ključnih organizacionih problema u okolnostima stalne promenljivosti
                    širih uslova života.
                </li>
                <li>
                    Već ovde, a posebno nadalje, subjekt duhovnog obrazovanja mora da se suoči sa nezaobilaznom
                    neophodnošću svog duhovnog angažmana, svog izlaganja sintetičkoj misaonoj aktivnosti, promišljanju
                    onoga što se pred njega postavlja kao uvid i znanje, u nameri da principijelno sagleda eventualni
                    dublji smisao i istinitost predloženog. Ovde je nemoguće i nepotrebno reći sve što bi se inače
                    moglo, s obzirom da bi to vodilo stvaranju veoma obimnog, a jalovog, gradiva, koje bi zahtevalo
                    preveliki napor i mnogo vremena za proradu. Nasuprot tome, ovde se nastoji da se iznese samo onaj
                    najminimalniji sklop podataka neophodan za razumevanje celine, naravno, uz navedeni angažman
                    subjekta. I sam stil izlaganja, donekle mozaičan i usresređen na čvorna mesta, hoće da provocira
                    potrebu samostalnog sintetičkog promišljanja i povezivanja iznetih informacija u njihovu duhovno
                    funkcionalnu celinu.
                </li>
                <li>
                    Dakle, drugačije rečeno, sve ovde navedene informacije i sugestije početno su za subjekt obrazovanja
                    u svojoj suštini - mit, istina specifični mit, koji upravo ima nameru da ovoga navede i da prevaziđe
                    mitsko mišljenje, ali, ipak, samo mit, najniži polazni nivo duha, u koji bi, bez daljeg sopstvenog
                    promišljanja, moralo da se veruje ili ne veruje. Podrazumeva se da se subjekt već nalazi na
                    određenom nivou obrazovanja neophodnom za normalni život i rad u postojećim kulturnim okolnostima,
                    ali, bez obzira kakav ovaj bio, kako je u najvažnijim segmentima zadobijen pod pritiskom društvenih
                    autoriteta u funkciji održanja datog načina života, a ne sopstvenim promišljanjem, on suštinski
                    pripada sferi mitskog mišljenja. Bez ove sfere kao nužne pretpostavke ni ovde se ne može, ali put
                    daljeg duhovnog napretka početno u svakom slučaju vodi preko filozofske moći njenog sintetičkog
                    razmatranja i produbljivanja.
                </li>
                <li>
                    Dakle, ovde dati tekst pokušava da što jasnije izloži najvažnije momente u vezi sa duhom i duhovnim
                    obrazovanjem i možda on to čini manje ili više dobro ili loše, ali, čak i kad bi to učinio najbolje
                    moguće, bez duhovnog angažmana čitaoca, on ne bi mogao da postigne željeni cilj. Ma kako u
                    postojećoj opštoj obezduhovljenosti ljudi nerealno izgledalo očekivanje nečije spremnosti za takav
                    angažman, s jedne strane, sama jednostavnost i jasnost informacija, a, s druge, kriza i muka
                    življenja u duhovno krajnje zahtevnim kulturnim uslovima, trebalo bi da navede ličnost, ukoliko nije
                    izgubila temeljnu nagonsku potrebu za prilagođavanjem i opstankom, da krene putem duhovnog rada. Tu
                    se radi o suptilnom i delikatnom procesu unutrašnjeg zrenja, koji se ne može nekome na silu
                    nametnuti, za koji treba imati strpljenja, u kome važnu ulogu igraju i greške i stranputice, ukoliko
                    se iz njih izvuku odgovarajuće pouke.
                </li>
                <li>
                    Pored toga, u navedenom insistiranju na neophodnosti sopstvenog promišljanja izgleda kao da se krije
                    rizik i opasnost, da se objektivno duhovno napredovanje degradira na subjektivnu proizvoljnost, na
                    podređivanje duha određenim vidovima duševnosti. Da bi se tako nešto predupredilo, smatra se da je
                    tu nužno postojanje nekoga ko dobro poznaje duhovni proces, tako da može da nadzire i posreduje pri
                    njegovom konkretnom izvođenju (duhovnik, sveštenik, učitelj, guru i s1.). Postojanje takve nadzorne
                    instance je poželjno, ali ono ne može da nadomesti neophodnost sopstvenog promišljanja, a pogotove
                    ne sme da ga guši i sputava, što se u praksi, inače, često događa, npr. rigidnim nametanjem nekih
                    dogmi. Dakle, sopstveno promišljanje je ovde neizbežno, a kompetentno nadziranje samo poželjno, jer
                    prave sankcije za pogrešna i neadekvatna promišljanja biće, u krajnjem slučaju, životni neuspesi i
                    patnje.
                </li>
                <li>
                    Šire gledano, kako celokupni duhovni razvoj ličnosti svoje polazište i ishodište ima u duši, to
                    duhovno obrazovanje mora u izvesnom obimu da obuhvata i sferu duševnosti. Bez ove se, s jedne
                    strane, ne može razumeti mitski nivo duha ličnosti, jer ovaj, premda barata sa racionalnim mislima i
                    simbolima, još nije toliko sabran da bi prioritetno od ovih i polazio u svojoj konfrontaciji sa
                    realnošću, nego to i dalje čini stalnim izranjanjem iz duševnosti. S druge strane, stvaralački duh,
                    kao najviši nivo duha, koji u sebi integriše sve ostale nivoe, upravo iz pozicije krajnje
                    zaokruženosti i dovršenosti duha vrši ključni upliv u sferu duše, pri tome se sam oduševljavajući, a
                    ovu oduhovljujući. Otuda duhovno obrazovanje mora početi prethodnim izlaganjem najvažnijih momenata
                    u vezi sa duševnošću, kao što, nadalje, pri prikazu svakog pojedinog nivoa duha, treba ukazati i na
                    njegov odnos ka samoj duševnosti.
                </li>
                <li>
                    Pored teorijskog, potreban je i praktični iskustveni rad na ovladavanju duhovnosti, jer se ovde
                    smera na unapređenje celokupnog čovekovog življenja, a tu su, pored pravih uvida i znanja, od
                    važnosti i odluke, snaga volje, disciplina i samokontrola, moć posvećenosti i sl. Da bi se taj rad
                    što efikasnije sproveo može biti dobro i da se ličnost na neko kraće vreme odvoji od svog
                    uobičajenog načina života i u za to posebno organizovanim zajednicama izloži intenzivnim teorijskim
                    i praktičnim vežbama i poslušanjima, za šta se odgovarajuće paradigme mogu naći, npr., u monaškim i
                    vojničkim tradicijama, gde prve stavljaju težište na unutrašnje, a druge na spoljašnje aspekte rada.
                    Nakon toga, ličnost bi se vratila svom normalnom životu i svakodnevnim obavezama, koje bi daljim
                    promišljanjem isposredovala sa izborenom duhovnošću koju bi trajnim bdenjem stvaralački osmišljavala
                    kao krajnje duhovno polazište.
                </li>
            </ol>
        </li>

    </ol>

</body>

</html>